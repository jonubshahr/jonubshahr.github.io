---
title: شهرفروشی و مرگ روزانه عابران پیاده
date: 2022-03-01 00:00:00 Z
categories:
- articles
tags:
- شهرفروشی
- عابرپیاده
layout: post
featured: '1'
coverImg: "/assets/img/meidaan1.jpg"
---

رییس پلیس راهنمایی و رانندگی تهران خبر داده که در ۱۱ ماهه امسال ۴۹۰ تن جان خود را در تصادفات رانندگی در شهر تهران از دست داده‌اند و بخش بزرگی از متوفیان عابران پیاده هستند.

براساس آمار محمدحسین حمیدی، ۱۹۴ نفر از کشته‌شدگان معادل ۴۰ درصد را عابران پیاده، ۲۱۳ نفر شامل ۴۴ درصد را موتورسواران و ۸۲ نفر شامل ۱۷ درصد را نیز راننده یا سرنشینان خودروها را شامل می‌شوند.

![](/uploads/about-cover.jpg)

مهرماه امسال نیز حسین رحیمی رئیس پلیس تهران خبر داد که سهم ۳۹ تا ۴۰ درصدی کشته‌های سطح شهر تهران مربوط به عابران پیاده است و البته او مدعی‌ست که «دلیل این امر نیز عدم رعایت قوانین از سوی مردم است.»

رئیس پلیس راهور استان سیستان و بلوچستان نیز آبان ماه امسال اعلام کرد که کودکان یکی از قربانیان حوادث و تصادفات رانندگی هستند که بیش از ۱۲ درصد جانباختگان تصادفات رانندگی مربوط به این افراد است. در سال ۹۸ نیز رئیس پلیس راهور ناجا اعلام کرد که ۸ درصد قربانیان تصادفات با وسایل نقلیه داخل شهرها را کودکان تشکیل می‌دهند.

در تابستان امسال شهردار تهران درباره مناسب‌سازی شهر برای تردد آسان‌تر معلولان گفته بود «۱۲هزار کیلومتر پیاده رو داریم که باید مناسب‌سازی شوند. ۸ هزار کیلومتر معابری در تهران داریم که پیاده‌رو ندارند.» اما ماه گذشته که لایحه بودجه شهرداری تهران به شورای شهر فرستاده شد علی‌رغم رشد ۵۱ درصدی آن مواردی ضروری هم‌چون بهسازی معابر جهت تردد معلولان و سالمندان، برای سال آینده به‌طور کامل حذف شد.

سال گذشته نیز شهرداری تهران فضای خالی پیاده‌روهای جلوی درب مغازه‌ها را به صاحبان این اجاره داد و حسن‌خلیل آبادی، عضو شورای شهر تهران گفته بود «استفاده از بخش‌هایی از پیاده‌راه‌ها در بسیاری از کشورهای دنیا مرسوم است».

علاوه بر این ماه گذشته شهردار تهران در جلسه شورای شهر درباره تصویب بودجه ۱۴۰۱ تهران توضیح داد که در پروژه‌هایی با مشارکت بخش خصوصی قرار است در ۸ بوستان تهران هتل‌های ۵ تا ۷ ستاره ساخته شود.

در میان طرح‌های گوناگونی که شهرداری برای درآمدزایی از شهر دارد آنچه در نظر گرفته نمی‌شود مناسب‌‌سازی فضای شهری به‌ویژه برای معلولان، سالمندان، کودکان و عابران پیاده است. پیاده‌روها و معابر طوری ساخته شده‌اند که نه تنها ویلچرسواران که کالسکه کودکان هم عملا به‌وسیله‌ای غیر قابل استفاده برای پدران و مادران تبدیل شده است. شهرداری در طول دهه‌ها به جای اتخاذ سیاست‌هایی در جهت توسعه حمل و نقل عمومی و کاهش تردد خودروها، مشغول ساختن اتوبان‌های طبقاتی و تونل‌ برای تسهیل عبور و مرور اتومبیل‌ها بوده است.
